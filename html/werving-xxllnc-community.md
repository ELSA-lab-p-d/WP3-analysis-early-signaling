# Doe mee aan onderzoek effectiviteit vroegsignalering schulden!

Beste XXLLNC-gebruikers,

In samenwerking met XXLLNC en Divosa voert de Universiteit Maastricht een onderzoek uit naar de lange-termijn effectiviteit van vroegsignalering bij schuldenproblematiek (gefinancierd door het Ministerie van BZK). **We nodigen uw gemeente uit om deel te nemen!**

Bestaand onderzoek, zoals de monitor Vroegsignalering Schulden van Divosa, focust zich op het aantal meldingen, dossiers en het accepteren van hulp. In dit onderzoek willen we inzicht verzamelen in de stap erna: **Leidt het accepteren van hulp daadwerkelijk tot minder signalen in de toekomst?** Ook willen we inzicht krijgen in de effectiviteit van verschillende contactmethoden (brief, bellen, huisbezoek) en drempelwaarden. Deze informatie ontbreekt nu nog, maar is cruciaal om vroegsignalering verder te verbeteren.

**Privacy staat voorop.** Via Federated Learning blijft alle data bij XXLLNC staan. Onderzoekers krijgen geen inzage in persoonsgegevens. Alleen geaggregeerde resultaten (zoals gemiddelden) worden gedeeld. De analyse wordt geschreven door onderzoekers en uitgevoerd binnen de beveiligde infrastructuur van XXLLNC. Uw data verlaat dus nooit de vertrouwde XXLLNC-omgeving.

**Wat vraagt het van uw gemeente?** We gebruiken alleen data die u al verzamelt in uw reguliere werkproces. Geen extra werkzaamheden, geen kosten (het project wordt gefinancierd door het Ministerie van BZK). We hebben alleen toestemming nodig via een verwerkersovereenkomst.

**Wat levert het op?** Uw gemeente krijgt gratis inzichten in de effectiviteit van uw huidige vroegsignalering, waarmee u uw dienstverlening aan inwoners kunt verbeteren. Resultaten worden altijd met u gedeeld, waarbij andere gemeenten niet bij naam worden genoemd.

**Interesse of meer weten?** Technische en juridische details vindt u op: **[https://elsa-lab-p-d.github.io/WP3-analysis-early-signaling/](https://elsa-lab-p-d.github.io/WP3-analysis-early-signaling/)**

Indien uw gemeente wil deelnemen, dan kunt u [dit contactformulier](https://wkf.ms/3MLxWOP) invullen waarna we contact met u opnemen om de mogelijkheden te bespreken.